RYGHT wyrshypfull husbond I recomaund me unto you Pleyse you to wyte that on Wensday last passyd Dabeney Naunton Wykys and John Love werre at Drayton for to speke wyth youre tenauntys there to put hem in confort and for to aske money of hem also And Pyrs Waryn otherwyse callyd Pyrs at Sloth whych ys a flykeryng felowe and a besy wyth Maystere Phylyp and the bayly of Cosshay he had a plowe goyng in youre lond in Drayton and there youre seyd servauntys at that tyme toke hys plowe ware that ys to say ii marys and broght hem to Haylysdon and there they be yet And on the next mornyng aftere Maystere Phylyp and the baylly of Cosshay com to Haylys_don wyth a grete nombere of pepell that ys to say viii men and more in harnysse and there toke from the parsouns plowe ii hors prise iiii marc and ii hors of Thomas Stermyns plowe prise xl s sayng to hem that there was taken a playnt ayenst hem in the hunderd by the seyd Pyrs for takyng of the forseyd plowarre at Drayton and but thay wold be bond to com of Drayton on Tewysday next comyng to awnswere to such maters as shal be sayd to them there they shold not have there bestys ayen whych they refusyd to do onto the tyme that they had an awnswere from you and so they led the bestys forth to Drayton and from Drayton forth to Cosshay And the same afterenon folwyng the parson of Haylesdon send hys man to Drayton wyth Stermyn for to speke with Maystere Phylyp to know a way yf they shuld have ayen there catell or not and Maystere Phylyp awnsweryd them yf that they wold bryng hom there destresse ayen that was taken of Pyrs Waryn that then he wold delyver hem thers or els not And he lete hem playnly wyte that yf ye or any of youre servauntys toke any dystresse in Drayton that were but the valew of an hen they wold com to Haylesdon and take there the valew of an ox therefore and yf thay cannot take the valew therof there that then they wyll do breke youre tenauntys howsys in Haylesdon and take as moch as they cowd fynd therein and yf they be lettyd therof-- wych shall never lye in youre powere for to do for the Duck of Suffolk ys abyll to kype dayly in hys hows more men then Dabeney hadde herys in hys hede yf hym lyst ( and as for Dabe_ney he ys a lewde felow and so he shal be servyd hereafter and I wold that he were hyre ) - and therfore he seyd yf ye take uppon you to lette them so for to do that then they wold goo into any lyflode that ye had in Norffolk or Suffolk and to take a destresse in lyke wysse as they wold do at Haylysdon and othere awnswerre cowde they non gyte and so they departyd Item I pray you send hastely word how that ye wyll that we be gyded wyth thys place for as it ys told me it ys lyke to stond in as grete jupardy in hast as othere don On Thursday al day there were kypt in Draton logge into lx persons and yet as it ys told me there be wythin dayly and nyghtly into a xvi or xx persons Item it ys told me that Thomas Elys of Norwych whych nowe ys chosyn mayere seyd at drayton that yf my Lord of Suffolk nede a c men he wold purvey hym therof and yf any men of the town wold go to Paston he wold do lay hem faste in prison Item I have left John Paston the oldere at Castere to kype the place there as Richard can tell you for I had levere and it pleasyd you to be captenesse here then at Castere Yet I was nothyng pur_posyd to abyde here when I com from Hom but for a day or ii but I shall abyde here tyll I here tydyngys from you Item my modere told me that she thynkyth ryght strange that she may not have the profectys of Clyre ys place in peasabyll wyse for you She seyt it ys hers and she hath payd most ther_fore yet and she sayth she wyll have the profectys therof or ells she wyll make more folk to speke therof She seyth she knowyt not what ryght ne titell that ye have therin but yf ye luste to trobell wyth herre and that shold be no wyrshep to you and she sayth she wyl be there thys somer and repayre the housyng ther In gode feyth I hyre moch langage of the demenyng betwene you and herre I wold ryght fayn and soo wold many moo of youre frendys that it were otherwyse bytwene you then it ys and yf it were I hope ye shold have the betere spyde in all othere maters I pray God be youre gode spyde in all youre maters and yef you grace to have a gode conclusyon of hem in haste for thys ys to wyry a lyffe to abyde for you and all youre Wryten in haste at Haylysdon the x day of May The cause that I send to you this hastely ys to have an awnswere in haste from you Yourys M P 