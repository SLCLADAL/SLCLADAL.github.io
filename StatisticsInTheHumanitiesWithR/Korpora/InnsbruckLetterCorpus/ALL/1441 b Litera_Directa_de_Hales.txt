Wirshipfull sir I commend me to yowe thankyng yow of your goode supportacion shewid to your celle of Coldyngham besekand yow of your good continuance And lik hitt yow to weete that I haff receyvid your lettres sennd to me by my bro_ther John Penchere And as touchand the office of the bailyery of Coldingham I am right sary thatt ony heavynesse or debate suld be betwen yowe and your cosyn Sir Davy for hitt for in goode faith and I warre nerhande yow I wald labour wyth all myn hertt both wyth my goode and my body to make goode unite and pece between yowe And yhe will att the reverence of Gode considir howe thatt Gode has endouid yowe wyth gretter lyveloode than is sir Davy and if the fee of the Bailyery the whilke is a grett help to his liveloode be takyn fro hym hitt ware to hym grett loose and hynderannce and to yowe litill encresse Never the lesse as I have wrytyn to the Lorde of Hayles who wrate to me for yowe for the office of the bailyery aforsaid if the said Sir Davy will of his awen fre will surrendour his patente¨ of the said office of the bailyery of Col_dyngham and delyvere thayme to me or to the Prior of Col_dyngham I can wele agree me to grannte yowe the said office for certeyn yheres apon certeyn condicion¨ And God haff yowe in his graciouse kepyng Wrtyn att Durham the xiiI day of Octobre 