RYGHT wourchipful husbonde I recoumaunde me to yow dyssyryng hertely to here of yowr welfare thankyng yow of yowr grett chere that ye made me and of the coste that ye dede on me Ye dede more cost thanne myn wylle was that ye choulde do but that it plesyd yow to do so God gyf me grase to do that may plese yow Ples yt yow to wett that on Fryday after myn departyng fromme yow I was at Sudbury and spake wyth the schreve and Richard calle toke hym the ii writtys And he brake them and Richard hathe the copes of them and he seyd he wollde sende the writtys to hys undreschryf and a letter therwyth chargyng hym that he schowlde do therine as largely as he owt to do And I and Richard informyd hym of the demenyng of hys undrchryf how parciall he hade be wyth the other partye bothe in that mater and also for the acciounys beyng in the schere and he was nothyng wel plesyd of the demenyng of hys undreschref and he hat wretyn to hym that he choulde be indeferent for bothe partyes acordyng to the lawe bothe for that materys and for alle othere What the undreschryf wylle do therin I wot nere for he is not yet spokyn wyth Item as for Cotton I entryd into the plase as on Sunday last was and ther I abode tyll un Wednysday last pasyd I have left ther John Paston the youngere Wykys and other xii men for to receyve the profyttys of the manere and ayenst the day of kep_yng of the corte I hope ther chall be more to streynkyth them yf it nede John Paston hath be wyth myn lorde of Norffolk seyth we entryd and dyssyryd hys good lorchypp to streynth hym wyth hys howsolde men and other yf nede be and he hath pro_mysyd he woulde do so And I sent Richard Calle on Tusday to Knevett dysyryng hym that he woulde sende to hys baley and tenantys at Mendlesham that thei choulde be redy to coume to John Paston whan he sent for them and he sent a man of hys forthwyth chargyng them in aney wyse that they choulde do so And he sent me wourde be Richard and hys soune also yf wee were nott stronge inough that owther he or hys soune or bothe yf nede were woulde come wyth suche feleschipp as they coude gett abowt them and that thei woulde do as feythfully as they knowde for yow bothe in that mater and in alle other Item I recyvyd a letter frome yow yesterday wherof I thanke yow hertely and I praye yow that I maye be as ye writt Item I have do spoke for yowr worstede but ye may not have it tylle Halowmesse and thane I am promysyd ye challe have as fyne as maye be made Richard Calle challe bring it up wyth hym Wretyn the Fryday next byfore Michelmas Day 