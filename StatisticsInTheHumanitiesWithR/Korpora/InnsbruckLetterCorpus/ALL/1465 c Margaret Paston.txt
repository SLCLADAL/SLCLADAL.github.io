RYGHT worshypful husbond I recomaund me to yow preyeng you hertyly that ye wyl seke a meen that yowre servauntys may be in pees for they be dayly in fere of there lyvys The Duke of Suffolkys men thretyn dayly Dawbeney Wykys and Richard Calle that wheresoevere they may gete them they schold dye and affrayes have ben made on Rychard Calle thes weke so that he was in gret jupperte at Norwych among them And gret affrayes have ben made uppon me and my felashep here on Monday last passyd of whych Rychard Calle tellyth me that he hath sent yow word of in wryghtyng more pleynly that I may doo at thys tyme but I shal informe yow more pleynly heraftyre I suppose there schal be gret labore ageyn yow and yowre ser_vauntys at the assysis and cesciouns here wherfore me semyth savyng yowre better advyce it were wele do that ye shold speke wyth the justicys or they com here and yf ye wol that I com_pleyn to them or to any othere if good fortune me lyfe and helth I wol do as ye advyse me to do for in good feyth I have ben symply intretyd among them And what wyth syknesse and troble that I have had I am browte ryght lowe and weyke but to my powere I wyl do as I can or may in yowre materys The Duk of Suffolk and bothe the Duchessys schal com to Claxton thys day as I am informyd and thys next weke he schal be at Cossey Whethere he wol com ferthere hyddyrward ore not I wot not yit It is seyd that he schold com hyddyre and yit hys men seyd here on Monday that he cleymyd no tytyl to thys place They seyd there comyng was but to take owt such ryotus peple as was here wythin thys place and suche as were the Kyngys felonys and indytyd and owtlawyd men neverthelesse they wold schew no warauntys wherby to take non such thow ther had ben suche here I suppose if they myght have com in pesably they wold have made another cawse of there comyng Whan alle was doo and they scholde departe Harlyston and othere desyryd me that I schold com and se myn olde lady and sewe to my lorde and if anythyng were amysse it schold be amendyd I seyd if I scholde sewe for any remedye that I scholde sewe ferthere and lete the Kynge and alle the lordys of thys londe to have knowlech what hathe be don to us if so were that the deuk wolde maynten that hathe be don to us by hys servauntys if ye wolde geve me leve I pray yow sende me worde if ye wyl that I make any compleynt to the Duke or the Duchesse for as it is tolde me they know not the pleynesse that hathe ben don in such thyngys as hathe ben don in here namys I schold wryght muche more to yow but for lak of leysure The Trynyte have yow in kepyng Wretyn the Fryday next after Seynt Thomas By yowre M P 