Ryght wyrshipfull and reverent sir I recommend me to yowe thankyng yowe as hertly as I can of the grette gentilness and kyndnesse tendir loofe and effeccion that itt has likidd yowe alwey to shewe to me besekyng yow of good continuance and please it yow to wete that I and my brethere att this tyme sennd a brothere of oure¨ the berer of this lettre to the courte of rome for certeyn maters concernyng the ryghts libertee¨ and fredoms of the kyrke of Durham and the membres thereof and especyell of the priory of Coldyngham in Scottland and Lithum in Lancasshyre as the berer of this has if itt lyke yowe to shewe moore playnly in wrytyng wherefoor I beseek yowe att the reverence of sent Cuthbert who is your patron and whoose ryghte¨ yhe are in maner bun to susteen and de_fennde thatt yhe will laboure to oure soverayn lorde the Kynge for his gracious lettre¨ to oure holy fadir the Pope for the good speed and fortheryng of oure seyd maters aftir the forme con_savyde by my moste wyrshypfull lorde cardinall of Yowrke by wham I and my brether are rewleydd and governanced in thys cause whylke forme the berer of thys lettre yf itt please yowe sall delyver to you to whom itt lyke Yowr reverence on my behalfe gyff full faith and credence And Gode Almighty keppe you long in hegh whirshypp and easse of your hertte to hyss pleasawnce Wreton at Durham the viii day of Septembre Your awen at all hys power John Priour of Duresme 