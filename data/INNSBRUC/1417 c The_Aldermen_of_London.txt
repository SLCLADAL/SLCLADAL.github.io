Of Alle erthely Princes Our most dred souereigne liege Lord and noblest Kyng we youre simple Officers Mair and Aldermen of youre trewe Citee of London with exhibicion of alle maner subiectif reuerence and seruisable lowenesse that may be hadde in dede or in Mynde conceyued recommende vs vnto your most noble and hye Magnificence and excellent Power bisechyng the heuenly kyng of his noble grace and Pitee that he so wold illumine and extende vpon the trone of your kyngly mageste the radyouse bemys of hys bounteuous grace that the begunnen spede by hys benigne suffraunce and help yn your Chiualiruse persoune fixed and affermed mowe so be continued forth and determined so to his plesaunce your worship and alle your reumys proffyt that we and alle your other lieges to the desired presence of your most noble and graciouse persone fro which grete distance of place long tyme hath priued vs the sonner myght approche and visuelly perceyue to singuler confort and special Joye of vs alle Makyng protestacion our most dred soueraigne liege lord and noblest kyng that be this feruent desire wiche we han to the bodyly sight of your most excellent and noble persone our entente is noght to move you fro no thing of your hye worship ne to no thyng that myght be perill to your lond that ye haue put in obbeissaunce Our most dred soueraign liege lord and noblest kynge for-as-moche as we trust verryly that the kyngly desyre of your inspired excellence deliteth to here of the welfare of your forsayd Cite which your noble and soueraign grace with innumerable prerogatifs and liberalle Fraunchises hath euer visited and endowed Like it vn-to your kyngly mageste to vnderstonde that euer syn the tyme of your last departyng it hath stonde yit doth and euer shal by the help of oure Lord almyghty in as gret pees and tranquillite as euer ded Cite in absence of his most soueraign and excellent lord And for-as-moch most dred souerein liege lord and noblest kyng as the hertly desire of your forsayd cite ys as who seith with an heuenly drynk and infusion so oftetymes gladed and refresshid as it hereth the soueraign helth and prosperite of your most graciouse and noble persoune Therfor we mekely bowyng our hertes to-for the clernesse of your kyngly mageste biseche your high excellence and excellent highnesse that it lyke of the roted gentillesse and gronded grace in your nobley so to visyte vs in assertenyng of your souueragn helth and prosperite as it is seyd before that we in defaute of such vistacion languisse not as men from so hie a grace sequestred and exiled Our most dred soueraign liege lord and noblest kyng we your symple officers specially beseche vnto all the holy company of heuenly knyght_hode assembled in the hie blisse wher-as is eternal ioye and non euynesse so be-shyne the noble knyghthode in your cronicable excellence aporeued that ye mowe in this world vpon vs and alle your other lieges with report of wordly victory longe regne and endure and after whan your graciouse erthely persoune from your inward spirit ys dessolued that ye mowe be brought tofor the throne of the hye kynge and ther with heuenly Ierarchies in eternel glorie perpetuelly duelle and abyde Wryten at your forsayd Cite of london the xx day of Decembre Your humble lieges and simple Officers Richard Merlawe Mair and Aldermen of your Cite of London 